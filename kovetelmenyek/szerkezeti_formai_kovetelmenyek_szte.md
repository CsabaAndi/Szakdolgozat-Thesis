https://www.inf.u-szeged.hu/hallgatoknak/diplomamunka-szakdolgozat/szerkezeti-es-formai-kovetelmenyek, 2023.08.15

# 2. számú melléklet: A dolgozatra vonatkozó szerkezeti és formai követelmények
A dolgozat alakja: A4 formátum, bekötött fekete kemény kötésben.

Oldalbeállítás: álló lapok (a melléklet lehet fekvő), tükörmargó 2,5 cm (kötésmargó értelem szerint, kb. 1 cm), betűtípus Times New Roman, oldalszámozás: jobb alsó sarokban arab számok (2. oldaltól).

Nyomtatás: minden lap egyoldalasan és ugyanazon az oldalon nyomtatva.

A dolgozat részei:

első kötéstábla,
címoldal,
feladatkiírás,
tartalmi összefoglaló,
tartalomjegyzék,
érdemi rész,
irodalomjegyzék,
nyilatkozat,
köszönetnyilvánítás,
melléletek,
hátsó kötéstábla,
Elektronikus melléklet.
A dolgozat terjedelme mellékletek nélkül alapszakon 25-50 oldal mesterszakon 30-60 oldal. A dolgozat előírt terjedelmébe a következő részek számolandók bele: d), e), f), g). Az a), i), j), k) és l) részek opcionálisak.

## Dolgozatban felhasznált anyagok

### Idézetek
A dolgozatban idézni (betű szerint átvenni szövegeket) csak indokolt esetben lehet (elsősorban jól megírt definíciókat, irodalmi szövegeket), ezek körét mindenképp egyeztetni kell a témavezetővel, konzulenssel. Az idézet szövegeket egyértelműen jelölni kell idézőjelekkel, valamint a forrás feltüntetésével. Egyértelmű jelzés nélkül, betű szerint átvenni szövegeket plágiumnak számít, és etikai eljárást von maga után.

### Képek, ábrák
A dolgozatban indokolt esetben fel lehet használni mások által készített ábrákat, képeket. Ezek forrását egyértelműen jelölni kell.

## A dolgozat részeire vonatkozó követelmények:

### a) első kötéstábla
Az első kötéstábla külső oldala csak az intézmény nevét: Szegedi Tudományegyetem, Informatikai Intézet; a dolgozat típusát: Szakdolgozat / Diplomamunka; a hallgató nevét és a végzés évét tartalmazza. Belső oldala üres.

### b) címoldal (kötelező)
A címoldal elkészítése a minta aktualizálásával történhet leggyorsabban. Tartalmazza az egyetem és az intézet nevét, a dolgozat címét (magyarul és opcionálisan angolul), a szakdolgozat/diplomamunka megjelölést, a szerzőt valamint a témavezetőket.

### c) feladatkiírás (kötelező)
A témavezető által megfogalmazott feladatkiírás.

### d) tartalmi összefoglaló (kötelező)
A tartalmi összefoglalónak tartalmaznia kell (rövid- legfeljebb egy oldal-, velős és összefüggő megfogalmazásban) a következőket:

téma megnevezése,
megadott feladat megfogalmazása - a feladatkiíráshoz viszonyítva-,
megoldási mód,
alkalmazott eszközök, módszerek,
elért eredmények,
kulcsszavak (4-6 darab).
A tartalmi összefoglaló nyelvének meg kell egyeznie a dolgozat nyelvével. Ha a dolgozat idegen nyelven készül, magyar nyelvű összefoglaló készítése is kötelező (külön lapon), melynek terjedelmét az SZTE TTIK Tanulmányi Ügyrend szabályozza.

### e) tartalomjegyzék (kötelező)
A legnagyobb mélység: 3.

### f) érdemi rész
A hallgató ebben a részben írja le a feladat megoldását, melyben külön fejezetekben összesítendők:

a felhasznált módszerek, eszközök;
a saját elvégzett munka (az elvégzett saját munka jól különüljön el a felhasznált irodalomtól és a mások által elért eredményektől);
az eredmények tézispontszerű ismertetése.

## Formai követelmények:

### Ábrák

Középre rendezve, fejezetenként számozva (fejezetszám.ábraszám), névvel ellátva.

Kisebb ábrák, táblázatok, fényképek lehetőleg kerüljenek a szövegben a megfelelő helyre. Nagyobb ábrák, táblázatok, programvázlatok a dolgozat végére (Mellékletek) kerülhetnek. Térképek, programok, gépi futtatás dokumentumai, stb. a hátsó további mellékletként csatolhatók. Az ábrákon alkalmazott jelöléseket a szövegben meg kell magyarázni, az irodalomból átvett ábrák esetében a forrást meg kell adni; minden ábrára és mellékletre legyen hivatkozás a szövegben.

### Általános szabályok

Minden műveleti jelet (számtani, halmazelméleti, stb.) megelőz és követ egy-egy szóköz; minden írásjelet (pont, vessző, kérdőjel, stb.) követ egy szóköz; a zárójelek: normál (nem dőlt).

### Címek

Értelemszerűen arab számozással, Heading 1: 14 pt, bold; további Heading: 12 pt, bold; minden cím előtt és után egy-egy plusz sortávolság.

### Fejléc tartalma

A dolgozat címe, vagy fejezetenként a fejezet címek.

### Hivatkozások

Szögletes zárójelben a hivatkozott mű irodalomjegyzékbeli sorszáma (ha több hivatkozás van egyazon helyen, akkor sorszámaik felsorolása növekvő sorrendben egymástól vesszővel elválasztva, egyetlen szögletes zárójel-párban).

### Képletek

Középre rendezve, fejezetenként számozva; betűk: dőlt, számjegyek: normál; a képletet megelőzi és követi egy-egy sorköz.

### Nyelvi ajánlás

Magyar, ill. idegen nyelv szempontjából a Magyar Helyesírási Szabályzat, ill. a megfelelő nyelvi szabályzat.

### Szöveg

Sorkizárt, 12 pt, 1.5 sortávolság.

### Új bekezdés

Az új bekezdés első sorát nem előzi meg üres sorköz. Cím utáni bekezdés kivételével ez legyen behúzott.

### Változók szövegben

Dőlt.

### g) irodalomjegyzék (kötelező)
Az irodalomjegyzék legyen pontos és visszakereshető, a jegyzék elemei között 1 sorköz van. Az irodalomjegyzék tételeit 1-sel induló növekvő sorszámmal kell ellátni. A használt betűméret 10 pt.

Weboldalakra való hivatkozások esetén is meg kell adni az adott oldal szerzőjét (ha releváns), az oldal címét, valamint az utolsó megtekintés dátumát.

### h) nyilatkozat (kötelező)
A nyilatkozat szövege titkosnak nem minősített dolgozatban a következő:

Alulírott ………………..………… szakos hallgató, kijelentem, hogy a dolgozatomat a Szegedi Tudományegyetem, Informatikai Intézet ……………………….. Tanszékén készítettem, …………………….…….…… diploma megszerzése érdekében. 
Kijelentem, hogy a dolgozatot más szakon korábban nem védtem meg, saját munkám eredménye, és csak a hivatkozott forrásokat (szakirodalom, eszközök, stb.) használtam fel. Tudomásul veszem, hogy szakdolgozatomat / diplomamunkámat a Szegedi Tudományegyetem Diplomamunka Repozitóriumában tárolja.
 
dátum, aláírás/név
A nyilatkozat aláírása opcionális, a hallgató a dolgozat moduloba való feltöltéssel elfogadja a nyilatkozat tartalmát.

A nyilatkozat szövege titkosnak minősített dolgozatban a következő:

Alulírott ................ szakos hallgató, kijelentem, hogy a dolgozatomat a Szegedi Tudományegyetem, Informatikai Intézet .......... Tanszékén készítettem, ............ diploma megszerzése érdekében. Kijelentem, hogy a dolgozatot más szakon korábban nem védtem meg, saját munkám eredménye, és csak a hivatkozott forrásokat (szakirodalom, eszközök, stb.) használtam fel. Tudomásul veszem, hogy szakdolgozatomat / diplomamunkámat a TVSZ 4. sz. mellékletében leírtak szerint kezelik.

dátum, aláírás

Példa egy kitöltött nyilatkozatra, ha a hallgató neve Kiss Zénó, a szakja programtervező informatikus BSc, a dolgozat a Szoftverfejlesztés Tanszéken készült, a dolgozatot benyújtási időpontja 2011. május 10.:

Alulírott Kiss Zénó programtervező informatikus BSc szakos hallgató, kijelentem, hogy a dolgozatomat a Szegedi Tudományegyetem, Informatikai Intézet Szoftverfejlesztés Tanszékén készítettem, programtervező informatikus BSc diploma megszerzése érdekében.

Kijelentem, hogy a dolgozatot más szakon korábban nem védtem meg, saját munkám eredménye, és csak a hivatkozott forrásokat (szakirodalom, eszközök, stb.) használtam fel.

Tudomásul veszem, hogy szakdolgozatomat a Szegedi Tudományegyetem Diplomamunka Repozitóriumában tárolja.

2011. május. 10. Kiss Zénó

### i) köszönetnyilvánítás
Nem kötelező, de amennyiben a hallgató köszönetet akar nyilvánítani az őt segítőknek, ebben a részben ezt megteheti.

###j) mellékletek
Itt helyezhetők el a dolgozathoz tartozó szöveges dokumentumok. 

Magyar nyelvű képzésen nem magyar nyelvű dolgozatok esetén a dolgozat magyar nyelvű összefoglalója a melléklet része.

Figyelem! Amennyiben a dolgozathoz tartozik implementáció, akkor a forráskódot minden esetben az elektronikus mellékletben mellékelni kell.

### k) hátsó kötéstábla
A hátsó kötéstábla külső oldala üres, belső oldala felhasználható, pl. a mellékelt CD rögzítésére.

A dolgozatnak az elvárt formában való elkészítését word sablon  (címoldal minta, word sablon a dolgozat készítéséhez,melléklet minta), illetve a latex minta (link2) segíti, ezek egyikének használata javasolt. A sablon tartalmaz egy mintát az első kötéstáblára vonatkozóan, továbbá a szükséges stílusokat; a fiktív szövegek átírásával a munka gyorsítható. Fizikailag nyomtatott és bekötött dolgozat esetében a következő kötéstábla minta használatát javasoljuk.

### l) Elektronikus melléklet
A hallgatónak a dolgozatot PDF formátumban, a releváns forráskódokat és egyéb szakmai anyagokat mellékelnie kell a dolgozathoz. A mellékleteket a CooSpace-ben meghirdetett szakdolgozat feladathoz kell feltölteni. 5 MB-ig egyetlen zip fájlban. Amennyiben a mellékletek terjedelme nagyobb, akkor a legfontosabb 5 MB-ot kell feltölteni, a további mellékleteket pedig valamilyen tárhelyen kell elérhetővé tenni a bizottság számára a záróvizsgaidőszak végéig (a tárhelyre mutató linket, bejelentkezési adatokat meg lehet adni a CooSpace feladatban).

A témavezetővel illetve belső konzulenssel célszerű egyeztetni, hogy milyen mellékletekre van szükség az elvégzett munka pontos értékeléséhez.